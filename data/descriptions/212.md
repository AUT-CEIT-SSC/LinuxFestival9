برنامه نویسی تابعی، همانند الگوهای برنامه نویسی شئ‌گرا و دستوری، یکی از الگوهای برنامه نویسی است.  در این الگو تلاش می‌شود نوشتن برنامه‌ها تحت تاثیر ساختار ماشین ون نیومن قرار نگیرد. بنابراین در یک زبان برنامه نویسی مبتنی بر الگوی تابعی، برنامه نویس به جای دیکته کردن نحوه‌ی انجام کار به ماشین، کاری که از آن انتظار دارد را مطرح می‌کند. در نتیجه، این امر، منجر به کاهش پیچیدگی ساختار برنامه‌ها و افزایش بهره‌وری در تولید نرم افزار می‌گردد. همانگونه که از نام این الگو پیداست، محاسبات در یک زبان مبتنی بر الگوی‌ تابعی به کمک محاسبه‌ی توابع انجام می‌پذیرد. از طرفی هیچ تابعی نمی‌بایست دارای اثر جانبی باشد. این بدان معناست که فراخوانی هر تابعی، منجر به تغییر وضعیت قسمتی دیگر از برنامه نمی‌شود. بنابراین فراخوانی یک تابع به ازای یک ورودی مشخص همیشه منجر به خروجی یکسانی می‌شود. زبان‌های چندالگویی زیادی از الگوی تابعی در کنار سایر الگوها، مانند الگوی شئ‌گرا، استفاده می‌کنند. در این میان می‌توان زبان‌های Python، C++، Java و Scala را نام برد. برای تابعی شمرده شدن یک زبان فاکتورهایی وجود دارد که زبان‌های چندالگویی جهت پشتیبانی از سایر الگوها، بخش محدودی از این فاکتورها را پشتیبانی کنند. از این رو در این ارائه برای توضیح الگوی تابعی از زبان Haskell به عنوان یک زبان تابعی صرف بهره گرفته می‌شود.