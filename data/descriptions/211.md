به نظر میرسد رویای علمی-تخلی حیات در دنیای مجازی به تحقق نزدیک شده است. در سال های اخیر جامعه جهانی محققان و همچنین فناوری های موجود در زمینه رباتیک و هوش مصنوعی به این بلوغ رسیده اند که بستر های شبیه سازی تمامی نیازهای دنیای واقعی را مرتفع میکند و چه بسا مزیت های بیشتری هم به این حوزه پیشکش میکند. از نشانه های حرکت به سمت دنیای شبیه سازی شده برگزاری اولین دوره مسابقات Space Robotics توسط NASA است که با هدف برنامه ریزی ربات انسان نمای ناسا (Valkyrie) برای انجام عملیات در ایستگاه فضایی بین‌المللی ISS طراحی شده است و اختصاص جایزه یک میلیون دلاری نشان از اهمیت بالای این حوزه دارد. این مسابقات اما به جای استفاده از ربات واقعی و در مکان واقعی در بسترشبیه سازی شده Gazebo و تحت رابط نرم افزاری ROS اجرا خواهد شد. از دیگر نشانه های این موضوع، مسابقات Swarmathon ناسا است که هدف آن تست و ارزیابی امکان استفاده از تعداد زیاد ربات ها در همکاری با یکدیگر برای انجام اهداف برنامه ریزی شده مشترک است. این مسابقات نیز به منظور کنار گذاشتن پیچیدگی های مکانیکی و کنترلی و تمرکز بر روی الگوریتم و هوش Agent ها در محیط شبیه سازی برگزار میشود. در این ارائه، بر آن شدیم تا آخرین فناوری های این حوزه اعم از محیط شبیه سازی، میان-افزار، سیستم عامل ربات ها و معماری استفاده شده را معرفی و همچنین نحوه راه اندازی یک سیستم شامل ایجاد یک دنیای مجازی، ساخت، تولید و کنترل ربات های شبیه سازی شده در این محیط  به همراه یک نسخه نمایشی از رفتار های پیاده سازی شده برای یک تیم امداد و نجات رباتی، اجمالا توضیح داده شود.

